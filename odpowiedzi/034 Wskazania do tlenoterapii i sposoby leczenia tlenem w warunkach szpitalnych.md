# 034 Wskazania do tlenoterapii i sposoby leczenia tlenem w warunkach szpitalnych

## Final

**Wskazania:** Ostra i przewlekła niewydolność oddechowa. Wskazaniem w większości stanów ostrych jest SpO2 (SaO2) <90–92%

**Przeciwwskazania:**

- Narastająca retencja CO2 u chorego z przewlekłą niewydolnością oddechową (najczęściej wskutek POChP) nie jest przeciwwskazaniem do tlenoterapii, jeśli występuje hipoksemia, ale powinna skłonić do zmniejszenia zawartości tlenu w mieszaninie oddechowej albo do zastosowania wentylacji mechanicznej płuc.

**Powikłania:**

1. Działania niepożądane tlenu – stosowanie tlenu w dużych stężeniach (>50%, czyli FiO2 >0,5) wiąże się z toksycznym działaniem na tkanki, które zależy od stężenia tlenu i czasu ekspozycji; wyróżnia się 4 zespoły objawów: 
   1. zapalenie tchawicy i oskrzeli (zmiany zapalne z nadmierną suchością błony śluzowej i upośledzeniem oczyszczania śluzowo-rzęskowego), 
   2. niedodma absorpcyjna (podczas oddychania 100% tlenem dochodzi do wypłukiwania azotu, który zapobiega m.in. zapadaniu się pęcherzyków płucnych, a tlen zastępujący azot ulega szybkiej absorpcji),
   3. ostre uszkodzenie płuc (niemożliwe do wyróżnienia wobec zmian patologicznych, które zmuszają do leczniczego stosowania tlenu w dużym stężeniu),
   4. dysplazja oskrzelowo-płucna (u noworodków).
2. Następstwa oddychania suchą i zimną mieszaniną gazów (zwłaszcza długotrwałego): 
   1. wysychanie i owrzodzenia błon śluzowych,
   2. upośledzenie transportu śluzowo-rzęskowego => zaleganie wydzieliny i zwiększenie jej gęstości (prowadzące do powstania ognisk niedodmy), 
   3. skurcz oskrzeli,
   4. zakażenia.



**Metody:**

1. standardowy cewnik donosowy = wąsy tlenowe — umieszczony w obydwu nozdrzach przednich – najczęściej używany; przepływ tlenu 1 l/min zapewnia stężenie tlenu w mieszaninie oddechowej 24%, a zwiększenie przepływu o każdy następny 1 l/min (w przedziale 2–8 l/min) zwiększa to stężenie o kolejne 4%; niekiedy (głównie podczas bronchoskopii) używa się cewnika wprowadzanego do jednego otworu nosowego
2. maski proste – zapewniają stężenie tlenu w mieszaninie oddechowej 40–60% przy przepływie 5–8 l/min (5–6 l/min – 40%, 6–7 l/min – 50%, 7–8 l/min – 60%). Z uwagi na duże stężenie tlenu i niewystarczającą precyzję nie są wskazane u chorych zagrożonych hiperkapnią. Nie stosuj przepływu <5 l/min ze względu na ryzyko powtórnego wdychania wydychanego CO2 i narastającego oporu podczas wdechu.
3. maski z dyszami (zastawkami) Venturiego – podawanie czystego (100%) tlenu z odpowiednią szybkością przepływu (wg instrukcji producentów) pozwalają uzyskać dokładnie określone stężenie tego gazu (24%, 25%, 28%, 35%, 40%, 50% i 60%) w mieszaninie oddechowej – zalecane u chorych na POChP i innych pacjentów zagrożonych hiperkapnią. Jeśli częstotliwość oddechów >30/min, zwiększ przepływ tlenu o 50% powyżej ustalonego w instrukcji producenta.
4. maski częściowo zwrotne (z workiem rezerwuarowym bez zastawki uniemożliwiającej mieszanie się powietrza z czystym tlenem) – duże stężenie tlenu (7 l/min – 70%, 8 l/min – 80%, 9–15 l/min – 90–95%)
5. maski bezzwrotne – z workiem rezerwuarowym i zastawką uniemożliwiającą mieszanie się powietrza z czystym tlenem; pozwalają uzyskać duże stężenie tlenu (jak maski częściowo zwrotne)
6. worki samorozprężalne z maską twarzową – służą zwykle do ręcznego wspomagania wentylacji i wentylacji zastępczej, mogą być wyposażone w zastawkę i worek rezerwuarowy, zapewniają duże stężenie tlenu (jak maski częściowo zwrotne) przy dużym przepływie tlenu (i wypełnieniu worka samorozprężalnego [oraz rezerwuarowego, jeśli wchodzi w skład zestawu])
7. cewnik donosowy z dużym przepływem gazów (do 60 l/min – wysoko­przepływowa tlenoterapia donosowa [high–flow nasal oxygen therapy – HFNOT]) – umożliwia uzyskanie stężenia tlenu bliskiego 100% w mieszaninie wdychanych gazów (jeśli podaje się czysty tlen), powoduje wytworzenie niewielkiego dodatniego (wyższego niż atmosferyczne) ciśnienia w górnych drogach oddechowych, może wspomagać usuwanie z nich CO2, ułatwiać utrzymywanie drożności dróg oddechowych i rekrutację pęcherzyków płucnych oraz zmniejszać pracę mięśni oddechowych. Wymaga specjalnego urządzenia, ale bywa lepiej tolerowana przez chorych niż nieinwazyjna wentylacja mechaniczna i tlenoterapia z użyciem maski. HFNOT można stosować u osób z niewydolnością oddechową (bez hiperkapnii, jeśli podaje się tlen w dużym stężeniu), a także w opiece pooperacyjnej i podczas bronchoskopii. U chorych z ostrą hipoksemiczną niewydolnością oddechową (bez hiperkapnii) HFNOT może zmniejszyć ryzyko zgonu w porównaniu z tlenoterapią z użyciem maski bezzwrotnej i nieinwazyjną wentylacją mechaniczną płuc. Zastosowanie HFNOT po zakończeniu inwazyjnej wentylacji mechanicznej może zmniejszyć ryzyko ponownej intubacji (u chorych o małym ryzyku ponownej intubacji; jeśli ryzyko to jest duże, efekt jest podobny jak nieinwazyjnej wentylacji mechanicznej i wówczas korzystne może być stosowanie HFNOT w czasie przerw w wykorzystywaniu nieinwazyjnej wentylacji mechanicznej).



## Brudnopis

